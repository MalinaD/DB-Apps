# DB-Apps

В курса "Database Applications" ще се изучава работата с ORM технологии (Object-Relational Mapping), XML, JSON, достъп до нерелационни бази данни (като MongoDB и Redis) и инструменти и технологии, улесняващи практическата работа с данни и изграждане на database приложения с езици от високо ниво (като C#, Java и PHP).

ORM технологиите значително улесняват разработката на приложения с бази данни като позволяват достъп до данните от релационни database сървъри (като SQL Server, Oracle и MySQL) през класове, обекти и обектно-ориентирано API вместо директно чрез SQL заявки за извличане и промяна на редовете от таблиците в базата.

Ще разгледаме в детайли работата с една съвременна ORM технология: Entity Framework (EF), която е на практика стандарт за ORM в C# и .NET приложения. EF позволява mapping между релационна база и обектно-ориентиран модел чрез подходите "database first" и "code first" и предоставя мощно обектно-ориентирано API за заявки към базата данни и извършване на CRUD операции. Ще демонстрираме утвърдени практики при изграждане на database layer на сложни системи чрез шаблоните "Repository" и "Unit of Work".

По време на курса ще бъде разработен практически екипен проект, който включва практическо използване на различни DB сървъри (Oracle, SQL Server, MySQL, SQLite и MongoDB), платформи и технологии за достъп до данни (ADO.NET, Entity Framework и други) и импорт и експорт към различни формати за данни (Excel, JSON, XML и PDF).
